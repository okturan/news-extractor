[
  {
    "url": "https://www.hurriyet.com.tr/sporarena/sivasspor-baskani-gokhan-karagol-istifa-etti-43010431",
    "title": "Sivasspor Başkanı Gökhan Karagöl istifa etti",
    "subtitle": null,
    "author": null,
    "publish_date": "Kasım 06, 2025 18:17",
    "content": "Başkan Karagöl, yaptığı açıklamasında Sivasspor'u her zaman destekleyeceğini söyleyerek, şu ifadeleri kullandı:\n\n\"Değerli Sivasspor camiasına, taraftarlarımıza ve kamuoyuna, Büyük bir onurla yürüttüğüm Sivasspor Kulüp Başkanlığı görevimden ayrılma kararı aldığımı üzülerek kamuoyuna duyuruyorum. Bu göreve başladığım günden bu yana tek amacım; Sivasspor'u hak ettiği yerlere taşımak, bu şehrin adını gururla temsil eden bir kulüp olarak Türk futbolundaki saygın konumunu güçlendirmekti. Bizler hiçbir kişisel menfaat gözetmeden, sadece bu arma için çalıştık. Tüm zorluklara rağmen Sivasspor için mücadele etmek, bu camiaya hizmet etmek benim için büyük bir gururdu. Bugün geriye dönüp baktığımda; yaptıklarımızın, alınan yolun ve kurulan yapının geleceğe ışık tutacağına inanıyorum. Ancak geldiğimiz noktada, hem kişisel olarak hem de kulübümüzün menfaatleri açısından, bu görevi devretmenin daha doğru olacağı kanaatine vardım. Bu süreçte yanımda olan yönetim kurulu arkadaşlarıma, teknik ekibimize, futbolcularımıza, kulüp çalışanlarımıza ve her koşulda desteğini esirgemeyen büyük Sivasspor taraftarına yürekten teşekkür ediyorum. Sivasspor benim için sadece bir kulüp değil, bir aidiyet, bir emanet, bir gönül meselesidir. Görevim bugün sona eriyor olsa da, bu arma için duyduğum sevda ve sorumluluk ömür boyu sürecektir.\"",
    "images": [],
    "tags": [
      "#1. Lig",
      "#Sivasspor",
      "#Gökhan Karagöl",
      "#1. Lig",
      "#Sivasspor",
      "#Gökhan Karagöl"
    ],
    "scraped_at": "2025-11-06T20:23:31.573208"
  },
  {
    "url": "https://www.hurriyet.com.tr/gundem/okuldaki-sucuk-festivali-sonrasi-ogrenci-ve-ogretmen-80-kisi-hastaneye-basvurdu-43010401",
    "title": "Okuldaki sucuk festivali sonrası öğrenci ve öğretmen 80 kişi hastaneye başvurdu",
    "subtitle": null,
    "author": null,
    "publish_date": "Kasım 06, 2025 17:47",
    "content": "Talas ilçesi Mevlana Mahallesi'ndeki Emine Gönen Ortaokulu'nun bahçesinde düzenlenen sucuk festivalinde hazırlanan sucuk ekmekler, 100 TL'den satıldı. Okulda ders bittikten sonra evlerine giden bazı öğretmen ve öğrenciler rahatsızlandı.\n\nKarın ağrısı ve mide bulantısı şikayeti görülen yaklaşık 80 kişi, çeşitli hastanelere başvurdu. Bu kişiler tedaviye alınırken, polis olayla ilgili inceleme başlattı.",
    "images": [],
    "tags": [
      "#Kayseri",
      "#Talas",
      "#Gıda Zehirlenmesi",
      "#Kayseri",
      "#Talas",
      "#Gıda Zehirlenmesi"
    ],
    "scraped_at": "2025-11-06T20:23:36.179038"
  },
  {
    "url": "https://www.hurriyet.com.tr/gundem/ak-partili-yaymandan-chpye-tepki-deprem-uzerinden-toksik-muhalefet-yapiyorlar-43010396",
    "title": "AK Parti'li Yayman'dan CHP'ye tepki: Deprem üzerinden toksik muhalefet yapıyorlar",
    "subtitle": null,
    "author": null,
    "publish_date": "Kasım 06, 2025 17:43",
    "content": "AK Parti Genel Başkan Yardımcısı, Kültür ve Sanat Politikaları Başkanı Hüseyin Yayman, deprem bölgesinde devam eden çalışmalara ilişkin AK Parti genel merkezinde basın toplantısı düzenledi. Yayman, deprem bölgesinde 453 bin hak sahibinin evlerinin 6 Şubat'ta teslim edileceğini belirterek, “Deprem meselesi bir siyasi polemik meselesi olmamalıdır. Üzülerek ifade etmem gerekir ki 6 Şubat depremi geride kalmasına rağmen sosyal medya üstünden devam eden artçı sarsıntılar sürmektedir. Daha arama kurtarma faaliyetleri devam ederken sosyal medya üstünden başlatılan 'baraj patladı' yalanını hepimiz hatırlıyoruz. Ve bu yalanlar arkası kesilmeden devam ediyor. Muhalefet bu konu üstünden siyaset yaptığını düşünüyor. Olabilir. Buna da saygı duyuyoruz. Demokrasilerde bunlar olur. Ama Cumhurbaşkanımız ‘deprem turisti’ demişti. Deprem turisti olarak dahi bölgeye gelmiyorlar. Gelip görsünler. Adıyaman'da, Kahramanmaraş'ta, Malatya'da, Hatay'da, Adıyaman'da, Adana'da, Osmaniye'de, Diyarbakır'da yapılan evleri gelip görmelerini istiyoruz. Eskiden turist olarak geliyorlardı. Şimdi turist olarak dahi deprem bölgesine gelmiyorlar. Nereye gidiyorlar? Avrupa başkentlerine gidiyorlar. Ve oradan Türkiye aleyhinde tezviratlarda bulunuyorlar. Biz bunu kınıyoruz” ifadelerini kullandı.\n\n'DEPREM OLSUN HÜKÜMET ALTINDA KALSIN ANLAYIŞI VAR'\n\nCHP Genel Başkanı Özgür Özel’in deprem bölgesi ile ilgili yaptığı açıklamaların hepsinin yanlış olduğunu söyleyen Yayman, “Keşke kendi partilerine, belediye başkanlarına, il başkanlarına ve ilçe başkanlarına sorsalar. Antakya'da, Defne'de, Samandağ'da, İskenderun'da, Kahramanmaraş’ta, Elbistan'da, Adıyaman'da hangi konutlar yapılmış, hangi temeller atılmış, nereden nereye gelmiş? Depremden hemen sonra Antakya'da iki tarihi kültürel mirasımızın ayağa kaldırılması için Bursa Büyükşehir Belediyemiz ve Konya Büyükşehir Belediyemiz iki tarihi eseri ayağa kaldırmak istedi. Konya Büyükşehir Belediyesi Antakya Habib-İ Neccar Camii'ni ayağa kaldırmak istedi. Restorasyon çalışmalarına başladı ve cami yeniden ayağa kaldırıldı. İç dizaynı yapılmakta, yazıları yazılmakta ve cami aslında tamamlanmış durumda. Hemen depremden sonra Bursa Büyükşehir Belediyesi de Antakya Ulu Camisini yapacaktı. Yerel seçimler oldu. Bursa Büyükşehir Belediyesini Cumhuriyet Halk Partisi kazandı. Lütfen gelip iki camiye bakın. Habibi Neccar Camii tamamlanmış durumda. Ulu Camii ile ilgili çalışmalar henüz daha başlamamış durumda. Dolayısıyla Sayın Özgür Özel, eğer bir laf söyleyecekse Bursa Büyükşehir Belediye Başkanına desin ki ‘ya ben böyle konuşuyorum da Antakya Ulu Camii'nin durumu nedir?’ Gelip bunu söylesin. Aslında muhalefetin ne kadar büyük bir anlayış problemi yaşadığını ve deprem üzerinden nasıl bir yanlış siyaset izlediğini, toksik muhalefet yaptığını hep beraber görüyoruz. Muhalefetteki anlayış şu; deprem olsun hükümet altında kalsın, sel olsun hükümet sele kapılsın, yangın olsun hükümet bunun altında kalsın anlayışı var. Bu doğru bir anlayış değildir. Milletimiz de bu anlayışı asla onaylamamaktadır\" diye konuştu.\n\n‘CHP'Lİ BELEDİYELERİN YAPTIĞI TEK BİR İŞ YOKTUR’\n\nYayman, deprem bölgesindeki CHP'li belediyeleri eleştirerek, \"Pek çok belediye Cumhuriyet Halk Partisi'nde. Hatay'da deprem bölgesinde Cumhuriyet Halk Partili belediyelerin yaptığı tek bir iş yoktur. Ne bir iş yeri yapmıştır. Ne bir konut yapmıştır. Ne bir altyapı projesine destek olmuştur. Bilakis biz iktidar, muhalefet, farkı gözetmeksizin tüm belediyelerimiz için gece gündüz çalışmaya devam etmekteyiz. Sayın Özgür Özel'e bir çağrıda bulunmak istiyorum. Eğer siz hükümetimizin yaptığı çalışmaları yetersiz buluyorsanız buyurun siz yapın. Deprem zamanı verdiğiniz sözleri siz unutmuş olabilirsiniz. Ama biz asla unutmadık\" dedi.",
    "images": [],
    "tags": [
      "#Deprem",
      "#AK Parti",
      "#CHP",
      "#Deprem",
      "#AK Parti",
      "#CHP"
    ],
    "scraped_at": "2025-11-06T20:23:40.323342"
  },
  {
    "url": "https://www.hurriyet.com.tr/sporarena/ziraat-turkiye-kupasi-4-tur-eslesmeleri-belli-oldu-43010179",
    "title": "Ziraat Türkiye Kupası 4. tur eşleşmeleri belli oldu",
    "subtitle": null,
    "author": null,
    "publish_date": "Kasım 06, 2025 15:58",
    "content": "TFF Hasan Doğan Milli Takımlar Kamp ve Eğitim Tesisleri'ndeki kura çekimine TFF 1. Başkan Vekili Mecnun Otyakmaz ve yönetim kurulu üyeleriyle kulüp temsilcileri katıldı.\n\nKura çekiminde 10 yeni ekibin yanı sıra 3. eleme turunda rakiplerine üstünlük sağlayan 28 takım yer aldı.\n\nTek maç eleme usulüne göre 2, 3 ve 4 Aralık'taki maçları kazanan 19 takım, adını grup aşamasına yazdıracak. Süper Lig'de geçen sezon Avrupa kupalarına katılma hakkı kazanan Galatasaray, Fenerbahçe, Beşiktaş, Başakşehir ve Samsunspor, gruplarda doğrudan mücadele edecek.\n\nZiraat Türkiye Kupası'nda 4. eleme turu eşleşmeleri şöyle:\n\nKeçiörengücü - Kayserispor\n\nYalova FK 77 - Gaziantep FK\n\nİstanbulspor - Sarıyer\n\nSivasspor - Aliağa Futbol\n\nMuğlaspor - Bodrum FK\n\nRizespor - Pendikspor\n\nBeyoğlu Yeni Çarşı - Göztepe\n\nArca Çorum FK - Alanyaspor\n\nEyüpspor - Çankayaspor\n\nFethiyespor - Bandırmaspor\n\nKahramanmaraşspor - Erzurumspor\n\nSilifke Belediyespor - Antalyaspor\n\nSakaryaspor - Gençlerbirliği\n\nIğdır FK - Orduspor 1967\n\nKaracabey Belediyespor - Kocaelispor\n\nTrabzonspor - Vanspor\n\nEsenler Erokspor - Fatih Karagümrük",
    "images": [],
    "tags": [
      "#Ziraat Türkiye Kupası",
      "#4. Tur",
      "#Kura Çekimi",
      "#Ziraat Türkiye Kupası",
      "#4. Tur",
      "#Kura Çekimi"
    ],
    "scraped_at": "2025-11-06T20:23:44.451750"
  },
  {
    "url": "https://www.hurriyet.com.tr/dunya/papa-14-leo-ile-filistin-devlet-baskani-abbas-gorustu-43010209",
    "title": "Papa 14. Leo ile Filistin Devlet Başkanı Abbas görüştü",
    "subtitle": null,
    "author": null,
    "publish_date": "Kasım 06, 2025 16:01",
    "content": "İtalya ve Vatikan'a resmi ziyaret için Roma'da bulunan Filistin Devlet Başkanı Mahmud Abbas, bu sabah temaslarına Vatikan'dan başladı.\n\nPapa ile Abbas'ın görüşmesine ilişkin Vatikan'dan yapılan yazılı açıklamada, iki lider arasındaki görüşmenin, Vatikan'ın Filistin Devleti'ni tanımasını sağlayan 26 Haziran 2015 tarihli kapsamlı anlaşmanın 10. yıl dönümü vesilesiyle yapıldığı belirtildi.\n\nAçıklamada, \"Samimi geçen görüşmede, Gazze'deki sivillere acilen yardım ulaştırılması ve iki devletli bir çözüm arayışıyla çatışmanın sona erdirilmesi gerektiği vurgulandı.\" ifadesi kullanıldı.\n\nPapa 14. Leo ve Abbas, daha önce 21 Temmuz'da Gazze'deki durum ve Batı Şeria'daki şiddeti ele aldıkları bir telefon görüşmesi yapmıştı.\n\nFilistin Devlet Başkanı Abbas, yarın da İtalya Cumhurbaşkanı Sergio Mattarella ve Başbakan Giorgia Meloni ile ayrı ayrı görüşecek.\n\nBu arada, Roma'da Abbas'ın ziyareti dolayısıyla geniş güvenlik önlemleri alındı.\n\nABBAS, ROMA'DA ÖNCEKİ PAPA FRANCİSCUS'UN KABRİNİ ZİYARET ETTİ\n\nRoma'ya dün öğleden sonra gelen Mahmud Abbas, burada ilk olarak 21 Nisan'da hayatını kaybeden Katoliklerin önceki ruhani lideri Papa Franciscus'un Azize Büyük Meryem Bazilikası'ndaki (Santa Maria Maggiore) kabrini ziyaret etti.\n\nVatikan'ın resmi yayın organlarından Vatican News'un haberine göre, kabre bir demet çiçek bırakan Abbas, bazilikanın çıkışında gazetecilere yaptığı açıklamada, \"Papa Franciscus'u görmeye geldim çünkü onun Filistin ve Filistin halkı için yaptıklarını unutamıyorum ve Filistin'i kimsenin kendisinden istemesine gerek kalmadan tanımasını da unutamıyorum.\" diye konuştu.\n\nPapa Franciscus, Ekim 2023'ten ölümüne kadar olan sürede, İsrail'in Gazze'ye yönelik saldırılarına zaman zaman yaptığı sert çıkışlarla tepki göstermişti.",
    "images": [],
    "tags": [
      "#Filistin Devlet Başkanı",
      "#Mahmud Abbas",
      "#Papa 14. Leo",
      "#Filistin Devlet Başkanı",
      "#Mahmud Abbas",
      "#Papa 14. Leo"
    ],
    "scraped_at": "2025-11-06T20:23:48.793539"
  },
  {
    "url": "https://www.hurriyet.com.tr/gundem/elazigda-kaybolan-14-yasindaki-otizmli-veysel-icin-arama-calismasi-baslatildi-43010194",
    "title": "Elazığ’da kaybolan 14 yaşındaki otizmli Veysel için arama çalışması başlatıldı",
    "subtitle": null,
    "author": null,
    "publish_date": "Kasım 06, 2025 15:50",
    "content": "Elazığ’da Gümüşkavak Mahallesi’nde dün öğle saatlerinde kimseye haber vermeden evden çıkan otizmli Veysel Bilen, geri dönmedi. Ailesi ve mahalleli, yaptıkları aramalardan sonuç alamayınca durumu 112 Acil Çağrı Merkezi’ne bildirdi.\n\nİhbar üzerine bölgeye AFAD, Polis Arama Kurtarma ve UMKE ekipleri sevk edildi. Daha önce de birkaç kez evden uzaklaştığı ve suyu sevdiği bildirilen Bilen’in bulunması için ekipler, özellikle sulama kanalları çevresi ile ormanlık alanlarda arama çalışmalarını yoğunlaştırdı.\n\nEkipler, iz takip köpeğinin de kullanıldığı arama çalışmalarını sürdürüyor.",
    "images": [],
    "tags": [
      "#Elazığ",
      "#Kayıp",
      "#Veysel Bilen",
      "#Elazığ",
      "#Kayıp",
      "#Veysel Bilen"
    ],
    "scraped_at": "2025-11-06T20:23:52.453954"
  },
  {
    "url": "https://www.hurriyet.com.tr/gundem/arnavutkoyde-feci-kaza-tir-devrildi-surucu-agir-yarali-43010201",
    "title": "Arnavutköy’de feci kaza! TIR devrildi... Sürücü ağır yaralı",
    "subtitle": null,
    "author": null,
    "publish_date": "Kasım 06, 2025 15:54",
    "content": "Kaza, saat 13.00 sıralarında Arnavutköy Kuzey Marmara Otoyolu Yassıören gişeleri mevkiinde meydana geldi. Edinilen bilgiye göre, otoyola bağlanmak üzere seyir halinde olan 31 AUR 81 plakalı TIR, viraja girdiği sırada henüz bilinmeyen bir nedenle şoförünün direksiyon hakimiyetini kaybetmesi sonucu devrildi.\n\nKazada TIR şoförü araç içinde sıkışarak ağır yaralandı. İhbar üzerine olay yerine jandarma, sağlık ve itfaiye ekipleri sevk edildi. İtfaiye ekipleri yaralı sürücüyü bulunduğu yerden çıkararak sağlık ekiplerine teslim etti.\n\nYaralı olay yerindeki ilk müdahalesinin ardından ambulansla hastaneye kaldırıldı.Kaza nedeniyle trafik bir süre tek şeritten kontrollü olarak sağlandı. TIR’da plastik hammadde yüklü olduğu öğrenildi.",
    "images": [],
    "tags": [
      "#Arnavutköy",
      "#Tır",
      "#Trafik Kazası",
      "#Arnavutköy",
      "#Tır",
      "#Trafik Kazası"
    ],
    "scraped_at": "2025-11-06T20:23:56.715249"
  }
]